Ještě před tímto rozhodnutím se někteří wikipedisté, mezi nimi Jan Pospíšil, pokoušeli o tzv. mediaci, tedy o urovnání sporů přes prostředníka. Kromě těchto neúspěšných pokusů je zajímavá zvláště snaha Vrby z 21. září. Jeho mediace probíhala trochu odlišně – Vítu Zvánovci byl umožněn přístup na Wikipedii s tím, že směl editovat pouze jednu stránku, kde mělo dojít k urovnání. S mediací však někteří wikipedisté, zejména Cinik, z principu nesouhlasili. Cinik prý navíc nesouhlasil s tím, jak k ní Vít Zvánovec přistupoval – na stránku mediace dal ukázky svých budoucích článků namísto popisu, jak si svou budoucnost na Wikipedii představuje. Na IRC chatu Wikipedie proto došlo k další prudké hádce a správce Wikimol se ji rozhodl ukončit zrušením mediace a opětovným zablokováním Víta Zvánovce. Sám k tomu dodává: Některá vyjádření na IRC naznačovala, že mediace má možná spíše poskytnout nějaké argumenty pro případ jednání, do kterého by byla zatažena nadace, a Vít má takříkajíc dostat prostor se historicky znemožnit.

Konečně od ledna do května proběhla tzv. arbitráž – tedy proces, při kterém volený Arbitrážní výbor na základě shromážděných důkazů pronese definitivní „rozsudek“. Výbor rozhodl o ročním zablokování Víta Zvánovce a stanovil i další podmínky pro jeho působení po uplynutí této lhůty. V odůvodnění se především zmiňují osobní konflikty, editační války i zakládání loutkových účtů. Přes „pouze“ roční lhůtu není pravděpodobné, že by se Vít Zvánovec na Wikipedii někdy vrátil. Sám to dokonce označil za zcela vyloučené.
