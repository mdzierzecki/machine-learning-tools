Lidí, kteří z jakéhokoliv důvodu vstoupili na české Wikipedii do nějakého konfliktu, je ovšem samozřejmě více. Zajímavý je případ Tomáše Peciny. Tomáš Pecina je osobním přítelem Víta Zvánovce. V jeho případu se však z počátku vůbec neangažoval a i po jeho zablokování pokračoval v přispívání do Wikipedie. Podobně jako on však zastává neobvyklý názor na českou gramatiku. Ke svému přístupu říká: Já jsem stoupencem toho, že by pravopis měl odrážet povahu textu, proto např. v tomto e-mailu píšu „úzus“ nebo „hypotéza“, kdežto v žalobě bych zřejmě napsal „usus“ nebo „hypothesa“… Tuto zásadu se nepodařilo na Wikipedii prosadit, tam je nyní povinný progesivistický styl („teze“, „verze“, „kurz“…), přestože Pravidla českého pravopisu v řadě případů připouštějí dublety.

Důvodem jeho odchodu byl článek Consilium abeundi. V něm použil tvar „latinská fráse“ a opakovaně revertoval pokusy o změnu na „latinská fráze“ i dokonce „latinské úsloví“. Vše bylo navíc komplikováno tím, že v té době měl správcovská práva, kterých využíval ve svůj prospěch. Po následné přestřelce se sám rozhodl Wikipedii opustit a v této chvíli provozuje vlastní encyklopedii na bázi wiki zaměřenou na právo pod názvem Iuridictum. Ta má dnes již něco okolo 200 článků a při letmém porovnání je jejich kvalita výrazně vyšší než kvalita stejných článků na Wikipedii (pokud vůbec existují). Na druhou stranu Wikipedie naopak obsahuje řadu článků o právu, které chybějí na Iuridictu, a skutečně relevantní srovnání by mohl provést pouze odborník.

Ross Hedvicek
Jako posledního člověka, který měl na Wikipedii nějaký problém, jsem vybral Rosse Hedvicka (Rostu). Tento emigrant žijící ve Spojených státech je i mimo Wikipedii proslaven svými kontroverzními názory na porevoluční vývoj v Česku. Zvláště sporný je jeho e-mailový občasník, respektive zejména způsob, jakým získává e-maily příjemců – Ross Hedvicek bývá obviňován ze spamování. Bouřlivé reakce vzbudilo i jeho blogování zde na Lupě.

Jeho působení na Wikipedii bylo stejně nepřehlédnutelné. Své příspěvky psal obvyklým svérázným způsobem, který většinou porušoval wikipedistický princip NPOV (neutral point of view). Kromě toho v nekonečných diskusích označoval své soky za komunisty, narušoval články podivnými editacemi a podobně. Alespoň tak se praví na stránce jeho arbitráže. Dnes je Ross Hedvicek zablokován na dobu devíti měsíců.
