Spor se obecně zdánlivě uklidnil, hádky však pokračovaly. 5. srpna se pak staly dvě události. -jkb- podal žádost o zbavení správcovských práv Víta Zvánovce takzvanému stevardovi. Stevardi jsou na Wikipedii uživatelé, kteří mají právo přidělovat a odebírat práva. Nenáležejí jednotlivým jazykovým mutacím, na celou Wikipedii jich je v této chvíli sedmnáct. Podle univerzálních pravidel Wikipedie k odebrání práv stačí nijak nespecifikovaný konsensus uživatelů – stevardi sami do sporu nezasahují a nehodnotí jej, pouze konají na základě jeho výsledku. Ačkoliv tedy předchozí hlasování neskočilo úspěchem Zvánovcových odpůrců, stevard Fantasy jej zhodnotil jako dostatečný konsenzus (zvláště vzhledem k počtu ostatních správců, kteří hlasovali pro odebrání) a ten den mu práva odebral. Později tento krok ještě přezkoumal Datrio. Stejný den navíc nezávisle na tomto kroku správce Vrba usoudil, že je nutné zasáhnout, a Víta Zvánovce na týden zablokoval. Menší tresty měli dostat i Pastorius a Cinik – vše za slovní přestřelky.

Konečné zablokování Víta Zvánovce
Během svého zablokování založil Vít Zvánovec blog (kopie původního obsahu), ve kterém se zaměřil zejména na kritiku svých odpůrců. Zvláště kontroverzní bylo zveřejnění občanských jmen některých wikipedistů, kteří se na Wikipedii snažili působit pod pseudonymy. Po uplynutí týdenního trestu byl Vít Zvánovec i nadále opakovaně na kratší období blokován, podle Berena: „vesměs za osobní útoky a rozpoutávání nenávistné atmosféry“, což Vít Zvánovec naopak popírá. Konečně 11. září bylo jednoznačně schváleno jeho trvalé zablokování.


