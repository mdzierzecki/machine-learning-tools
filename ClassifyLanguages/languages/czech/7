 července Vít Zvánovec zakládá nový článek Seznam vládnoucích žen. Ten se stal záminkou pro konečné vyhrocení sporu, přestože obsahuje pouhý výpis panovnic. Pastorius v rozporu s tehdy platným pravidlem opravil tvar Ethiopie na Etiopie. Tím vyvolal editační válku, kdy se oba wikipedisté pomocí opakovaných editací a revertů přetahovali o podobu článku. Na Wikipedii platí pravidlo zákazu tří revertů – nikdo nesmí třikrát za sebou vrátit článek na tvar, který on prosazuje, místo toho má následovat diskuse. Toto pravidlo Pastorius porušil, spolu s ním však pravděpodobně i Vít Zvánovec. Tato věc však byla trochu sporná vzhledem k odlišné formulaci českých a anglických pravidel. Oba dva při svých editacích prováděli i další menší editace článku, čímž se vlastně formálně revertu nedopouštěli (jednotlivé verze článku nebyly identické). Zatímco v anglických pravidlech byla tato skulina již výslovně ošetřena, česká pravidla tento problém neřešila. Wikipedista Beren však zdůrazňuje, že i v době, kdy na anglické Wikipedii platila stejná pravidla jako na české, prohlásil anglický arbitrážní výbor v identickém případě, že se i tak o reverty de facto jedná.

Každopádně si Vít Zvánovec nakonec ve sporu pomohl svými správcovskými právy, která mu stále patřila, a Pastoria za porušení pravidla tří revertů zablokoval. To zvedlo vlnu odporu mezi dalšími wikipedisty, kteří upozorňovali na nevhodnost rozhodování vlastních sporů touto cestou. Správce Dodo Pastoria odblokoval a skupina wikipedistů (kterou Vít Zvánovec nazývá „bandou 25“) iniciovala hlasování o zbavení Víta Zvánovce práv správce (desysopování). Hlasování však dopadlo těsně v jeho prospěch. Na odebrání práv byly potřeba dvě třetiny hlasů. Pro bylo 25, proti 11 a 2 se zdrželi hlasování. Návrh tak o jediný hlas neprošel. To pak také vyvolalo polemiku, jak se vlastně mají hlasy „zdržel se“ počítat, každopádně pro onu chvíli Vítu Zvánovci práva zůstala.
