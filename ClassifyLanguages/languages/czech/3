Během téhož roku přišli další aktivní wikipedisté a byli jmenováni noví správci. Spolupráce funguje téměř bezproblémově. Důležitým faktorem jistě byl nevysoký počet přispěvovatelů, kteří tak měli dost prostoru na seberealizaci v té oblasti encyklopedie, o kterou se zajímali. Tomu odpovídá i počet formálních pravidel – byl daleko menší než dnes. Vít Zvánovec to sám přisuzuje svobodě a volnomyšlenkářství, které prý za jeho působení na Wikipedii panovalo.

Přesto již v této době se objevily spory, které později vedly až k odchodu některých wikipedistů. Vít Zvánovec totiž ve svých textech dbal (a dbá) na pravopis, který se zdá být poněkud archaický – používá tvary jako „these“, „theorie“, „renaissance“ a podobně. Na Wikipedii v té době neexistovala žádná oficiální pravidla pravopisu, takže jeho podobu určoval až autor článku – tento postup byl později potvrzen přijatým oficiálním pravidlem. Vít Zvánovec tak tedy svůj styl psaní nikomu přímo nevnucoval, nicméně sám přiznává: Když jsem opravoval cizí text (např. typograficky), tak jsem tam dal svůj pravopis.

První spor vyvolal Jiří Kozelek (viz diskusi). Ten začal již v květnu 2004 sporná slova upravovat na běžné tvary. Podle tehdy platných pravidel a zvyklostí však nebyl v právu, takže došlo k revertům (navracením článků do původního stavu) a nakonec i k zamykání článků proti editacím, když ve své aktivitě pokračoval. Správcům se nepodařilo tohoto uživatele zablokovat, nakonec však Jiří Kozelek sám Wikipedii opustil, čímž spor o pravopis na krátkou chvíli ustal.

Pokračování přišlo již na sklonku téhož roku, v listopadu a prosinci. Tou dobou na Wikipedii přišla řada nových lidí, kteří s Vítem Zvánovcem zabředli do ještě hlubšího konfliktu. Ostatně on sám o nich dnes hovoří jako o „fašistovi Miracetim“, „adolescentovi Eggovi“ či „Hitlerovi české Wikipedie Cinikovi“. Ačkoliv se řada polemik týkala i obsahu jednotlivých hesel, hlavním tématem byl stále pravopis. Debata vedla k předložení několika návrhů závazných pravopisných pravidel. Ačkoliv se zdálo, že uspějí zastánci striktnějšího dodržování zásad oficiálních Pravidel českého pravopisu, nakonec nedošlo k žádné dohodě, spor vyšuměl a i nadále platilo původní pravidlo o určování gramatiky autorem. Vít Zvánovec přesto v lednu 2005 Wikipedii dobrovolně opouští, poté, co byl zablokován za editační válku o obsah hesla Interupce.
